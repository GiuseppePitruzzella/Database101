# 4. Progettazione
## 4.1 Introduzione
La progettazione di un database costituisce solo una delle fasi del processo di sviluppo di un **sistema informativo** complesso.
Un sistema informativo, infatti, si compone a sua volta delle seguenti fasi:
1. *Studio di fattibilità*, in cui si definiscono costi e prorità di realizzazione per le componenti del sistema.
2. *Raccolta ed analisi dei requisiti*, la quale consiste nello studio delle proprietà e funzionalità che il sistema informativo dovrà avere. Prevede, quindi, una descrizione (solitamente informale) delle operazioni e dei dati coinvolti in quest'ultime.
3. *Progettazione*, in cui distinguiamo due fasi che possono procedere in parallelo o in cascata:
	1. *Progettazione dei dati*, in cui si individua la struttura e l'organizzazione dei dati;
	2. *Progettazione delle applicazioni*, in cui si individuano le caratteristiche degli applicativi;
4. *Implementazione*, in cui viene realizzato il sistema informativo secondo ciò che è stato definito nella fase precedente. Viene, quindi, costruita e popolata la base di dati.
5. *Validazione e controllo*, in cui si verifica il corretto funzionamento e la qualità del sistma informativo.
6. *Funzionamento*, ovvero la fase in cui il sistema informativo diventa operativo. Per quest'ultima fase, quindi, saranno richieste solo operazioni di gestione e manutenzione.
Concentremo la nostra attenzione sulla terza fase, ovvero la fase di **progettazione**.

## 4.2 Metodologie di progettazione per un Database
Una metodologia di progettazione si compone delle seguenti **parti**, ossia:
1. *Decomposizione*, per cui tutte le attività relative alla progettazione *devono* essere *indipendenti*, l'una dall'altra.
2. *Strategie* da seguire;
3. *Modelli di riferimento* per la descrizione di dati;
Inoltre, ogni metodologia di progettazione deve garantire delle **proprietà**, ovvero:
1. *Generalità* rispetto alle applicazioni ed ai sistemi in gioco;
2. *Qualità del prodotto*, in termini di correttezza, completezza ed efficienza; 
3. *Facilità d'uso* delle strategie e modelli di riferimento;

Per quanto riguarda i database, esiste una metodologia di progettazione più utilizzata rispetto le altre. Questa si compone di **tre fasi**, da effettuare rigorosamente in cascata.
1. **Progettazione concettuale**, attraverso cui vengono rappresentate in modo *informale* tutte le specifiche di interesse. Il tutto mediante un **modello concettuale di dati**, secondo cui organizziamo i dati attraverso un alto livello di astrazione e senza tener conto di alcun aspetto implementativo. I dati raccolti sono indipendenti da qualsivoglia modello di rappresentazione utilizzato dal DBMS. Il **prodotto** della progettazione concettuale è lo **schema concettuale** e fa riferimento al solo *modello concettuale di dati*.
2. **Progettazione logica**, il quale consiste nella traduzione dello *schema concettuale* (prodotto della fase precedente) secondo il modello di rappresentazione utilizzato da DBMS (Database Management System) utilizzato.  Il **prodotto** della progettazione concettuale è lo **schema logico** e fa riferimento al solo **modello logico**, il quale ci consente una rappresentazione dei dati *concreta* (poichè i dati di riferiscono alla rappresentazione reale del DBMS) ma ancora *indipendente* da dettagli fisici. E' in questa fase che si cerca l'*ottimizzazione delle operazioni* e avviene la *verifica della qualità* dello schema logico ottenuto, quest'ultima (per es.) attraverso operazione di *normalizzazione*.
3. **Progettazione fisica**, in cui avviene il completamento dello schema logico, a cui vengono aggiunti i dettagli fisici per la memorizzazione dei dati. Il **prodotto** della progettazione concettuale è lo **schema fisico** e fa riferimento ad un *modello fisico* dei dati.

## 4.3 Il modello Entità-Relazione

Il **modello Entità-Relazione** è un **modello concettuale di dati**, ovvero un modello da utilizzare durante la progettazione concettuale per organizzare i dati, quindi produrre uno schema concettuale.
Il modello Entità-Relazione si compone di vari **costrutti**, utili a definire degli schemi.
I costrutti sono i seguenti:
- **Entità**, ognuna definita con un *nome univoco* e rappresentata graficamente da un *rettangolo*, indica una classe di oggetti con proprietà comuni. Un esempio sono `CITTA` o `IMPIEGATO`.

- **Relazione**, ognuna definita con un *nome univoco* (tipicamente un *sostantivo*) e rappresentata graficamente da un *rombo*, definiscono dei legami logici tra due o più entità. Un esempio è la relazione `RESIDENZA` che collega le entità `CITTA` ed `IMPIEGATO`. Coppie di entità uguali possono avere una o più relazioni. E' anche possibile stabilire delle relazioni tra un entità e se stessa, quindi *relazioni ricorsive*. Un esempio è la relazione `COLLEGA` in `IMPIEGATO`, che connette coppie di impegati che lavorano insieme.

- **Attributo**:
	- **Attributo semplice**, descriviamo le proprietà elementari di *entità* o *relazioni*. Per esempio, `Cognome` e `Stipendio` sono possibili attributi dell'entità `IMPIEGATO`.
	- **Attributo composto**, utilizzati raramente, definiscono un raggruppamento di proprietà semplici. Un esempio è l'attributo composto `Indirizzo` che unisce gli attributi: `Via`, `Civico` e `CAP`.

- **Cardinalità**
	- **Cardinalità di relazione**, rappresentano il numero minimo e massimo di occorrenze di relazione a cui un occerrenza di entità può partecipare. Per esempio, definita una relazione `ASSEGNAMENTO` tra le entità `IMPIEGATO` e `TASK` ed una cardinalità minima pari ad 1 e massimo pari a 10, vogliamo indicare che ogni impiegato può svolgere da uno a dieci task. Quindi, formalmente, indichiamo che ogni occorrenza di `IMPIEGATO` può avere da una a dieci occorrenze all'interno della relazione `ASSEGNAMENTO`. E' possibile *esprimere la cardinalità* per una relazione attraverso due dei tre possibili valori: 
		- 0, per esprimere la cardinalità minima. Indica una partecipazione *opzionale*.
		- 1, per esprimere la cardinalità minima (e talvolta *massima*). Indica una partecipazione *obbligatoria*.
		- *N*, per esprimere la cardinalità massima. Indica una partecipazione ad un numero *arbitrario* di occorrenze.
	Per completezza, notiamo i tipi di cardinalità di relazione possibili: (*i*) *uno ad uno*, per indicareuna occorrenza minima e massima per l'entità nella relazione, pari ad uno; (*ii*) *uno a molti*, per indicare un occorrenza minima pari ad uno e massima pari ad *N*; (*iii*) *molti a molti*, per indicare una corrispondenza minima e massima *arbitraria*, rispettivamente pari ad *N* ed *M*.
	- **Cardinalità di attributo**, descrivono il numero minimo e massimo di valori dell'attributo associati a ogni occerrenza di entità o relazione. Nella maggior parte dei casi, la cardinalità è pari ad (1, 1) ed in tal caso viene omessa. Come per le precedenti, è possibile definire la cardinalità a partire da tre possibili valori: 0, 1 ed *N*. E' necessario utilizzare con molta cautela gli attributi multivalore, ovvero gli attributi con cardinalità massima pari ad *N*. Quest'ultimi, infatti, potrebbere trovare la loro sistemazione ideale come entità a parte. Un esempio è l'entità `PERSONA` ed il suo possibile attributo multivalore `TitoliDiStudio`, il quale trova sistemazione ideale con l'entità omonima. Collegeremo, quindi, le due entità `PERSONA` e `TITOLODISTUDIO` attraverso una relazione *molti a molti*.
	
- **Identificatore**
	- **Identificatore interno**, il quale permette di identificare univocamente ogni occorrenza dell'entità attraverso uno o più attributi di quest'ultima. E' possibile riferirsi ad un identificatore interno anche con il nome: "*chiave*". Un esempio di identificatore interno per `AUTOMOBILE` è l'attributo `Targa`.
	- **Identificatore esterno**, il quale interviene nel momento in cui non è possibile identificare univocamente un occorrenza di un entità mediante i soli attributi. Un esempio è possibile mediante lo schema composto dalle entità `STUDENTE` ed `UNIVERSITA`, legate dalla relazione `ISCRIZIONE`. Poichè ogni studente può iscriversi a più università e università diverse possono avere matricole uguali, è chiaro che il solo attributo matricola non è sufficiente ad identificare ogni occorrenza dell'entità `STUDENTE`, motivo per cui utilizziamo un identificatore esterno formato da `Matricola` e `NomeUniversità` (quest'ultimo identificatore interno dell'entità `UNIVERSITA`). Sulla base di quanto detto sulle identificazioni, è possibile fare alcune *considerazioni generali*:
			- Un identificatore può coinvolgere uno o più attributi, ognuno dei quali deve avere cardinalità (1,1); 
			- Un'identificazione esterna può coinvolgere una o più entità, ognuna delle quali deve essere membro di una relazione alla quale l'entità da identificare partecipa con cardinalità(1,1);
			- Un'identificazione esterna può coinvolgere un'entità che è a sua volta identificata esternamente, purché non vengano generati, in questa maniera, cicli di identificazioni esterne;
			- Ogni entità deve avere almeno un identificatore (interno o esterno), ma ne può avere in generale più di uno; nel caso di più identificatori, gli attributi e le entità coinvolte in alcune identificazioni (tranne una) possono essere opzionali (cardinalità minima uguale a zero).

- **Generalizzazioni**, le quali rappresentano un legame tra un entità genitore `E` e due o più entità entità figlie `E1`, ..., `EN`. L'entità `E` rappresenta essenzialmente una *generalizzazione* dei casi rappresentati dalle entità `E1`, ..., `EN`, le quali vengono chiamate *specializzazioni*. Per esempio, l'entità `PERSONA` rappresenta una generalizzazione delle specializzazione `UOMO` e `DONNA`. Per le entità che sono coinvolte in una generalizzazione, valgono le seguenti proprietà: 
	- Ogni occorrenza dell'entità figlia è anche occorrenza dell'entità genitore;
	- Ogni proprietà (attributi. identificatori e relazioni) dell'entità genitore sono anche proprietà delle entità figlie. Per esempio, se l'entità `PERSONA` possiede attributo `Eta`, allora anche le entità figlie `UOMO` e `DONNA` saranno in possesso dello questo attributo.
Ogni generalizzazione è rappresentata graficamente da delle freccie che uniscono le entità figlie all'entità genitore.
Una generalizzazione possiede, inoltre, le seguenti proprietà:
	- **Totale**, se ogni occorrenza dell'entità genitore è anche occorrenza di *almeno* una tra le specializzazioni. Una generalizzazione non totale è detta *parziale*.
	- **Esclusiva**, se ogni occorrenza dell'entità genitore è anche occorrenza di *al più* una tra le specializzazioni. Una generalizzazione non esclusiva è detta *sovrapposta*.
Per **esempio**, la generalizzazione tra `PERSONA`, `UOMO` e `DONNA` è *totale*, poichè l'unione tra le occorrenze di `UOMO` e le occorrenze di `DONNA` costituiscono la totalità di `PERSONA`, ed *esclusiva* poichè una persona può essere o `UOMO` o `DONNA`.
D'altra parte, la generalizzazione tra `PROFESSIONISTA`, `INFORMATICO` e `DOTTORE` è *parziale*, poichè esistono delle professioni che non sono `INFORMATICO` o `DOTTORE`, ed *esclusiva*, poichè si suppone che ogni `PROFESSIONISTA` svolga al più una sola professione.
Un ultimo esempio, invece, è relativo alla generalizzazione tra `PERSONA`, `STUDENTE` e `LAVORATORE`, la quale è *parziale* e *sovrapposta*, poichè esistono studenti che sono anche lavoratori. Si noti sia sufficiente aggiungere l'entità `STUDENTELAVORATORE` per rendere la generalizzazione *esclusiva*.